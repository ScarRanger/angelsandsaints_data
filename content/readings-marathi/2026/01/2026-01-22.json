{
  "date": "2026-01-22",
  "url": "https://marathibiblereading.blogspot.com/2026/01/marathi-bible-reading-thursday-22nd.html",
  "title": "Marathi Bible Reading",
  "feast": "",
  "readings": [
    {
      "type": "First Reading",
      "heading": "पहिले वाचन  १ शमुवेल १८:६-९,१९:१-७",
      "reference": "पहिले वाचन  १ शमुवेल १८:६-९,१९:१-७",
      "verses": [
        "वाचक :शमुवेलच्या पहिल्या पुस्तकातून घेतलेले वाचन",
        "\"माझा बाप शौल तुला मारून टाकावयास पाहत आहे.\"",
        "गोलायथ ह्या पलिष्ट्याचा वध करून दावीद परतल्यावर लोक माघारी येत असता इस्राएलच्या सर्व नगरातून स्त्रिया बाहेर निघाल्या आणि डफ आणि झांजा वाजवून मोठ्या आनंदाने गात आणि नाचत शौल राजाला सामोन्या आल्या. नृत्य रणाऱ्या स्त्रिया आळीपाळीने म्हणत :",
        "“शौलने हजारो वधिले, \" “दावीदाने लाखो वधिले.\"",
        "हे ऐकून शौल राजाला फार क्रोध आला, हे त्यांचे शब्द त्याला आवडले नाहीत. तो म्हणाला, “त्यांनी दावीदला लाखांचे यश दिले आणि मला केवळ हजारांचे यश दिले. राज्य तेवढे खेरीज करून त्याला अधिक मिळावयाचे ते काय राहिले ?\" त्या दिवसापासून पुढे शौलने दावीदवर डोळा ठेवला.",
        "शौलने आपला पुत्र योनाथान आणि आपले सर्व सेवक यांना सांगून ठेवले की, दावीदला मारून टाकावे. पण शौलचा पुत्र योनाथान याचे दावीदवर फारच मन बसले होते, म्हणून योनाथानने दावीदला सांगितले, \"माझा बाप शौल तुला मारून टाकावयास पाहत आहे, तर तू सकाळपर्यंत सावध ऐस आणि एखाद्या गुप्त स्थळी लपून राहा. ज्या मैदानात तू असशील तेथे जाऊन मी आपल्या बापासमोर हजर होईन आणि त्याच्यापाशी तुझी गोष्ट काढीन. मला काही कमीजास्त दिसले तर मी ते तुला कळवीन.\" योनाथानने आपला बाप शौल याच्यापाशी दावीदची प्रशंसा करून म्हटले, \"राजाने आपला दास दावीद याच्याशी गुन्हेगारी करू नये; कारण त्याने आपला काही अपराध केला नाही, उलट त्याची सर्व कामे आपल्या हिताची झाली आहेत. त्याने आपले शीर हातावर घेऊन त्या पलिष्ट्याचा संहार केला आणि परमेश्वराने इस्रायलचा मोठा उद्धार केला हे पाहून आपणाला आनंद झाला, असे आहे तर आपण दावीदला विनाकारण मारून निर्दोष्याचा खून केल्याचे पाप का करता ?\" शौलने योनाथानचे म्हणणे मान्य केले. त्याने आणभाक करून म्हटले, \"परमेश्वराच्या जीविताची शपथ, त्याला जिवे मारायचे नाही.\" योनाथानने दावीदला बोलावून आणून या सगळ्या गोष्टी सांगितल्या. मग योनाथानने दावीदला शौलकडे नेले आणि तो पूर्वीप्रमाणे शौलच्या सेवेस राहिला."
      ],
      "acclamation": "प्रभूचा शब्द",
      "response": "सर्व : देवाला धन्यवाद."
    },
    {
      "type": "Responsorial Psalm",
      "heading": "प्रतिसाद  स्तोत्र    ५६:२-३,९-१०,१२-१४",
      "reference": "प्रतिसाद  स्तोत्र    ५६:२-३,९-१०,१२-१४",
      "verses": [
        "प्रतिसाद :  प्रतिसाद देवावर मी भरवसा ठेवला आहे,मी भिणार नाही.",
        "१ )हे देवा माझ्यावर दया कर,",
        "कारण माणसे मला तुडवीत आहेत;",
        "दिवसभर माझ्याशी लढून त्यांनी माझा छळ मांडला आहे.",
        "दिवसभर माझे शत्रू मला तुडवीत आहेत,",
        "माझ्याशी मग्रूरीने लढणारे बहुत आहेत.",
        "२) माझी भटकण्याची ठिकाणे तू मोजली आहेत.",
        "माझी आसवे तू आपल्या बुधल्यात भरून ठेवली आहेत.",
        "(तुझ्या वहीत ती नमूद झाली नाहीत काय ?)",
        "मी तुझा धावा करीन त्या दिवशी माझे वैरी मागे फिरतील.",
        "३)  देव माझ्या पक्षाचा आहे हे मी जाणतो.",
        "देवाच्या साहाय्याने मी त्याच्या वचनाची प्रशंसा करीन,",
        "परमेश्वराच्या साहाय्याने त्याच्या वचनांची प्रशंसा करीन.",
        "देवावर मी भरवसा ठेवला आहे.",
        "मी भिणार नाही; मनुष्य माझे काय करणार?",
        "४) हे देवा, तुझ्या नवसांचे ऋण माझ्यावर आहे.",
        "मी तुला आभाररूपी अर्पणे वाहीन.",
        "कारण तू माझा जीव मरणापासून रक्षिला आहे,",
        "जीवनाच्या प्रकाशात देवासमोर मी चालावे",
        "म्हणून पतनापासून तू माझे पाय रक्षिले आहेत."
      ]
    },
    {
      "type": "Alleluia",
      "heading": "जयघोष",
      "reference": "",
      "verses": [
        "आलेलुया, आलेलुया!",
        "हे प्रभो, तुझी वचने आत्मा आणि जीवन अशी आहेत.",
        "सार्वकालिक जीवनाची वचने आपणाजवळ आहेत.",
        "आलेलुया!"
      ]
    },
    {
      "type": "Gospel",
      "heading": "शुभवर्तमान  मार्क ३:७-१२",
      "reference": "शुभवर्तमान  मार्क ३:७-१२",
      "verses": [
        "वाचक :   मार्कलिखित पवित्र शुभवर्तमानातून घेतलेले वाचन",
        "\"अशुद्ध आत्मे म्हणत, तू देवाचा पुत्र आहेस! परंतु येशू त्यांना सारखे निक्षून सांगत असे की, मला प्रगट करू नका. \"",
        "येशू आपल्या शिष्यांना घेऊन समुद्राकडे निघून गेला आणि गालिलातून मोठा समुदाय त्याच्या मागोमाग निघाला. जी कामे तो करत होता त्याविषयी ऐकून यहुदिया, येरुशलेम, इदोम, आणि यार्देनच्या पलीकडचा प्रांत आणि सोर आणि सिदोन ह्यांच्या आसपासचा प्रदेश ह्यातून मोठा समुदाय, त्याच्याकडे आला. त्याने अनेकांना बरे केले होते, म्हणून जे रोगाने पीडलेले होते ते सर्व त्याला स्पर्श करावयास त्याच्या अंगावर पडत होते. तेव्हा दाटीमुळे आपण चेंगरुन जाऊ नये म्हणून त्याने शिष्यांना एक होडी तयार ठेवण्यास सांगितले; जेव्हा जेव्हा अशुद्ध आत्मे त्याला पाहात तेव्हा तेव्हा ते त्याच्या पाया पडून म्हणत, \"तू देवाचा पुत्र आहेस.\" तेव्हा तो त्यांना सारखे निक्षून सांगत असे की, “मला प्रकट करू नका.\""
      ],
      "acclamation": "प्रभूचे हे शुभवर्तमान",
      "response": "सर्व : हे ख्रिस्ता  तुझी स्तुती असो."
    }
  ]
}
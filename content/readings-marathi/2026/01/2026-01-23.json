{
  "date": "2026-01-23",
  "url": "https://marathibiblereading.blogspot.com/2026/01/marathi-bible-reading-friday-23rd.html",
  "title": "Marathi Bible Reading",
  "feast": "",
  "readings": [
    {
      "type": "First Reading",
      "heading": "पहिले वाचन १ शमुवेल २४:३-२१",
      "reference": "पहिले वाचन १ शमुवेल २४:३-२१",
      "verses": [
        "वाचक :शमुवेलच्या पहिल्या पुस्तकातून घेतलेले वाचन",
        "\"मी त्याच्यावर अपला हात उगारणार नाही कारण तो परमेश्वराचा अभिषिक्त आहे.\"",
        "शौल सर्व इस्राएलातून तीन हजार लोक निवडून घेऊन रानबकऱ्यांच्या खडकांवर दावीदच्या आणि त्याच्या लोकांच्या शोधास गेला. वाटेने जाताना तो एका मेंढवाड्यापाशी आला, तेथे एक गुहा होती; तिच्या आत शौल बहिर्दिशेस गेला. गुहेच्या अगदी आतल्या बाजूस दावीद आणि त्याचे लोक बसले होते. तेव्हा दावीदला त्याचे लोक म्हणाले, “परमेश्वराने आपणाला सांगितले होते, 'पाहा, मी तुझा शत्रू तुझ्या हाती देईन, मग तुला वाटेल तसे त्याचे कर,' हे घडून येण्याचा दिवस आज प्राप्त झाला आहे.\" तेव्हा दावीदने उठून शौलच्या झग्याचा काठ हळूच कापून घेतला. नंतर शौलच्या झग्याचा काठ कापून घेतल्याबद्दल दावीदचे मन त्याला खाऊ लागले. तो आपल्या लोकांस म्हणाला, \"मी आपल्या स्वामीवर, परमेश्वराच्या अभिषिक्तावर, आपला हात उगारावा अशी गोष्ट परमेश्वर माझ्याकडून न घडवो, कारण तो परमेश्वराचा अभिषिक्त आहे.\" असे बोलून त्याने आपल्या लोकांस आवरले, त्यांस शौलवर हात टाकू दिला नाही. मग शौल गुहेतून निघून मार्गस्थ झाला.",
        "नंतर दावीदही उठून गुहेतून बाहेर पडला आणि त्याने मागून शौलला हाक मारली, \"माझे स्वामी महाराज।\" शौलने मागे वळून पाहिले तेव्हा दावीदने खाली लवून त्यास मुजरा केला. दावीद शौौलला म्हणाला, \"लोक म्हणतात की पाहा, 'दावीद आपला घात करू पाहत आहे, त्यांच्या बोलण्याकडे आपण का कान देता ? पाहा, आज आपण आपल्या डोळ्यांनी पाहिले आहे की, परमेश्वराने आज गुहेत आपणाला माझ्या हाती दिले होते; आपणाला मारून टाकावे असे कोणी म्हटले, पण मी आपली गय केली. मी म्हटले, 'मी आपल्या स्वामीवर हात टाकू नये, कारण तो परमेश्वराचा अभिषिक्त आहे.' शिवाय माझ्या पित्या, पाहा, माझ्या हातात आपल्या झग्याचा काठ आहे; आपल्या झग्याचा काठ मी कापून घेतला, पण आपणाला जिवे मारले नाही, यावरून खात्रीपूर्वक समजा की माझ्या मनात काही दुष्ट हेतू अथवा पातक नाही. आपला अपराध मी केला नाही, पण आपण माझा जीव घ्यावयास एकसारखे टपला आहा. परमेश्वर माझ्या तुमच्यामध्ये न्याय करो आणि परमेश्वरच माझ्याबद्दल आपले शासन करो; पण माझा हात आपणावर पडणार नाही. प्राचीन काळच्या लोकांची म्हण आहे, 'दुष्टांपासून दुष्टता उद्भवते' तर माझा हात आपणावर पडणार नाही. इस्राएलचा राजा कोणाचा पाठलाग करण्यास निघाला आहे? कोणाच्या पाठीस आपण लागला आहा? एका मेलेल्या कुत्र्याच्या! एका पिसवेच्या! परमेश्वर न्यायाधीश आहे, तो माझ्या तुमच्यामध्ये निवाडा करो, माझे प्रकरण लक्षात आणून तो माझा कैवार घेवो आणि माझा न्याय करुन मला आपल्या हातून सोडवो.\"",
        "दावीदने शौलशी जे बोलावयाचे होते ते संपविल्यावर शौल म्हणाला, \"माझ्या पुत्रा दावीद, ही तुमची वाणी काय ?\" आणि शौल हेल काढून रडू लागला. तो दावीदला म्हणाला, “तू माझ्याहून नीतिमान आहेस; तू तर माझ्याशी भलाईने वागलास, पण मी तुझ्याशी दृष्टाईने वागलो. तू माझ्याशी भलाईने वागलास याचे प्रमाण तू आज दाखवले आहे, कारण परमेश्वराने मला तुझ्या हाती दिले असून तू मला मारून टाकले नाही. कोणाच्या तावडीत त्याचा शत्रू सापडला तर तो त्याला सहीसलामत जाऊ देईल काय? म्हणून आज तू जे वर्तन माझ्याशी केले आहे त्याबद्दल परमेश्वर तुझे बरे करो. पाहा, मला हे ठाऊक आहे की, तू खात्रीने राजा होणार आणि इस्राएलचे राज्य तुझ्या हाती कायम राहणार."
      ],
      "acclamation": "प्रभूचा शब्द",
      "response": "सर्व : देवाला धन्यवाद."
    },
    {
      "type": "Responsorial Psalm",
      "heading": "प्रतिसाद  स्तोत्र   ५७:२-४,६,११",
      "reference": "प्रतिसाद  स्तोत्र   ५७:२-४,६,११",
      "verses": [
        "प्रतिसाद :   हे देवा, माझ्यावर दया कर, माझ्यावर दया कर.",
        "१)  हे देवा, माझ्यावर दया कर,माझ्यावर दया कर.",
        "कारण मी तुझा आश्रय घेत आहे.",
        "अरिष्टे टळून जाईपर्यंत मी तुझ्या पंखांच्या सावलीचा आश्रय घेईन.",
        "२) परात्पर देवाचा, माझे सर्व काही",
        "सिद्धीस नेणाऱ्या देवाचा मी धावा करतो.",
        "त्याने स्वर्गातून सहाय्य पाठवावे आणि मला तारावे,",
        "माझा पिच्छा पुरविणाऱ्यांना लज्जित करावे.",
        "देवाने आपली दया आणि सत्य पाठवावे.",
        "३) हे देवा,आकाशाहून तू उन्नत हो;",
        "तुझ्या गौरवाचे तेज पृथ्वीवर उजळो !",
        "तुझी दया स्वर्गाला आणि",
        "तुझे सत्य गगनाला भिडले आहे."
      ]
    },
    {
      "type": "Alleluia",
      "heading": "जयघोष",
      "reference": "",
      "verses": [
        "आलेलुया, आलेलुया!",
        "माझी मेंढरे माझी वाणी ऐकतात, मी त्यांना ओळखतो आणि ती माझ्यामागे येतात.",
        "आलेलुया!"
      ]
    },
    {
      "type": "Gospel",
      "heading": "शुभवर्तमान  मार्क ३:१३-१९",
      "reference": "शुभवर्तमान  मार्क ३:१३-१९",
      "verses": [
        "वाचक :   मार्कलिखित पवित्र शुभवर्तमानातून घेतलेले वाचन",
        "\"ज्यांनी आपले साथीदार व्हावे अशी येशूची इच्छा होती त्यांना येशूने आपल्याकडे बोलावले.\"",
        "येशू डोंगर चढून गेला आणि त्याला जे हवे होते त्यांना त्याने बोलावले आणि ते त्याच्याकडे आले. त्यांनी आपणाबरोबर असावे आणि भुते काढण्याचा अधिकार देऊन, उपदेश करावयास त्यांस पाठवावे, यासाठी त्याने ह्या बारा जणांची नेमणूक केली; शिमोन याला त्याने पेत्र हे उपनाव दिले; जब्दीचा मुलगा याकोब आणि याकोबचा भाऊ योहान ह्यांस बोआनेर्गेस म्हणजे गर्जनेचे पुत्र हेही नाव दिले; आंद्रेया, फिलीप, बार्थोलोम्यू, मत्तय, थोमा, अल्फीचा मुलगा याकोब, तद्दय, शिमोन कनानी आणि त्याला धरून देणारा यहुदा इस्कार्योत."
      ],
      "acclamation": "प्रभूचे हे शुभवर्तमान",
      "response": "सर्व : हे ख्रिस्ता  तुझी स्तुती असो."
    }
  ]
}